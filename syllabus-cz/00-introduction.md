# Úvod

## Účel učebních osnov

Tyto učební osnovy tvoří základ pro mezinárodní kvalifikaci testování softwaru základní úrovně. ISTQB® poskytuje tyto učební osnovy takto:

1. Členským výborům pro překlad do daného národního jazyka a za účelem akreditace poskytovatelů školení. Členské výbory mohou přizpůsobit osnovy konkrétním potřebám svého jazyka a přidat odkazy na lokální publikace.
1. Certifikačním autoritám za účelem vytvoření zkouškových otázek v národním jazyce uzpůsobených studijním cílům pro tyto osnovy.
1. Poskytovatelům školení pro přípravu výukových kurzů a stanovení vhodných výukových metod.
1. Zájemcům o certifikaci za účelem přípravy na certifikační zkoušku, a to buď jako součást výukového kurzu nebo i samostatně.
1. Mezinárodní komunitě softwarových a systémových inženýrů za účelem podpory profese testování softwaru a systémů, a rovněž jako zdroj pro knihy a články.

## Certifikovaný tester základní úrovně pro testování softwaru

Tato úroveň je určena každému, kdo se podílí na testování softwaru, což mohou být lidé v rolích testerů, analytiků testování, specialistů v oblasti testování, konzultantů, manažerů testování, softwarových vývojářů nebo jiných členů týmů. Je rovněž vhodná pro každého, kdo chce získat základní znalosti v oblasti testování softwaru, například pro vlastníky produktů (product owners), projektové manažery, manažery kvality, manažery vývoje softwaru, byznysové analytiky, IT ředitele a konzultanty na úrovni managementu. Získání certifikátu základní úrovně opravňuje jeho držitele k certifikacím vyšších úrovní v oblasti testování softwaru.

## Karierní cesta pro testery

Program ISTQB® podporuje odborníky v oblasti testování na všech úrovních jejich kariérního rozvoje a nabízí rozvoj znalostí jak do šířky, tak do hloubky. Jednotlivci, kteří dosáhli certifikace ISTQB® základní úrovně, se mohou také zajímat o pokročilé úrovně (analytik testování, technický analytik testování a manažer testování) a následně o expertní úrovně (management testování nebo zlepšování testovacího procesu). Každý, kdo chce rozvíjet dovednosti pro testování v agilním prostředí, může zvážit certifikace Agile Technical Tester nebo Agile Test Leadership at Scale. ISTQB® také nabízí v rámci kariérní cesty označované Specialist detailní pohled do oblastí, ve kterých jsou vyžadovány specifické přístupy k testování a specifické testovací činnosti (např. automatizace testů, testování AI, testování založené na modelu, testování mobilních aplikací) nebo které souvisí s konkrétními testovacími oblastmi (např. výkonnostní testování, testování použitelnosti, akceptační testování, bezpečnostní testování), případně kde je nezbytné mít speciální průmyslovou know-how (např. automobilový průmysl nebo hry). Aktuální informace o certifikacích testerů podle schématu ISTQB® lze nalézt na stránkách [www.castb.org](http://www.castb.org/) nebo [www.istqb.org](http://www.istqb.org/).

## Profesní cíle

V této části je uvedeno 14 profesních cílů, které by měl splňovat každý, kdo dosáhl certifikace základní úrovně. Certifikovaný tester základní úrovně dokáže:

FL-BO1 Chápat, co je testování a proč je prospěšné.

FL-BO2 Chápat základní koncepty testování softwaru.

FL-BO3 Určit přístup k testování a činnosti, které mají být provedeny v závislosti na kontextu.

FL-BO4 Posoudit a zlepšit kvalitu dokumentace.

FL-BO5 Zvýšit efektivitu a účinnost testování.

FL-BO6 Sladit proces testování s životním cyklem vývoje softwaru.

FL-BO7 Rozumět principům managementu testování.

FL-BO8 Psát jasné a srozumitelné reporty o defektu a umět je komunikovat.

FL-BO9 Chápat faktory, které ovlivňují priority a pracnost činností souvisejících s testováním.

FL-BO10 Pracovat jako součást multifunkčního týmu.

FL-BO11 Rozumět rizikům a přínosům automatizace testů.

FL-BO12 Identifikovat nezbytné dovednosti potřebné pro testování.

FL-BO13 Chápat dopad rizik na testování.

FL-BO14 Efektivně reportovat o postupu a kvalitě testování.

## Přezkoumatelné studijní cíle a kognitivní úrovně znalostí

Studijní cíle jsou odvozeny od profesních cílů a jsou použity k vytváření certifikačních zkoušek. Obecně lze říct, že veškerý obsah kapitol 1–6 v těchto osnovách je přezkoumatelný na úrovni K1. To znamená, že kandidát může být požádán, aby určil, zapamatoval si nebo si vybavil klíčové slovo nebo koncept z některé z šesti kapitol těchto osnov. Úrovně znalostí konkrétních studijních cílů jsou uvedeny na začátku každé kapitoly a jsou klasifikovány takto:

* K1: Zapamatovat si
* K2: Pochopit
* K3: Použít

Na začátku každé kapitoly (těsně pod názvem kapitoly) je uveden seznam klíčových slov. Všechna uvedená klíčová slova je nutné si zapamatovat (K1), a to i v případě, že nejsou výslovně uvedena ve studijních cílech. Více informací o klasifikaci úrovní znalostí včetně příkladů lze nalézt v příloze A.

## Certifikační zkouška základní úrovně

Zkouška pro získání certifikátu základní úrovně je založena na těchto učebních osnovách a odpovědi na jednotlivé otázky při certifikační zkoušce mohou vyžadovat znalosti z různých kapitol. Všechny části těchto osnov mohou být předmětem certifikační zkoušky (kromě úvodu a příloh). Normy, knihy a jiné osnovy ISTQB® jsou uvedeny jako odkazy (viz kapitola 7), ale jejich obsah není součástí zkoušky s výjimkou toho, co je z nich přímo zahrnuto v těchto osnovách. Více informací lze nalézt v dokumentu Struktury a pravidla zkoušek základní úrovně v anglickém jazyce dostupné jako Foundation Level Examination Structures and Rules.

## Akreditace

Členský výbor ISTQB® může akreditovat poskytovatele školení, jehož studijní materiály odpovídají těmto učebním osnovám. Pokyny pro akreditaci by měli poskytovatelé školení obdržet od daného členského výboru nebo orgánu, který akreditaci provádí. Akreditovaný kurz je následně uznán za vyhovující těmto osnovám. Do takového kurzu je možné i přímo začlenit certifikační zkoušku ISTQB. Pokyny pro akreditaci pro tyto učební osnovy se řídí obecnými akreditační pokyny zveřejněnými příslušnou pracovní skupinou ISTQB® (v anglickém jazyce dostupné jako Accreditation Guidelines).

## Využití norem

V těchto učebních osnovách jsou uvedeny odkazy na různé normy (např. normy IEEE nebo ISO). Informace v těchto normách mohou být citovány přímo (např. norma ISO 25010 při definici kvalitativních charakteristik) nebo poskytují případnému čtenáři zdroj dalších informací. Samotné normy však nejsou předmětem zkoušky. Více informací lze nalézt v kapitole 7.

## Zajištění aktuálnosti

Softwarový průmysl se dynamicky mění. Aby bylo možné se s těmito změnami vypořádat a poskytnout zúčastněným stranám přístup k relevantním a aktuálním informacím, vytvořily pracovní skupiny ISTQB® na webových stránkách [www.istqb.org](http://www.istqb.org/) odkazy, které vedou na podpůrnou dokumentaci a změny norem. Znalost těchto informací není při zkoušce základní úrovně vyžadována.

## Úroveň detailu

Úroveň detailu v těchto osnovách umožňuje provádět kurzy a zkoušky v mezinárodně srovnatelném rozsahu. Proto se osnovy skládají z:

* obecných cílů výuky popisujících záměr základní úrovně,
* seznamu pojmů (klíčových slov), které si studenti musí být schopni vybavit,
* studijních cílů pro každou oblast znalostí popisující výsledek učení, kterého má být dosaženo,
* popisu klíčových konceptů včetně odkazů na uznávané zdroje.

Obsahem osnov není vyčerpávající popis všech znalostí v oblasti testování softwaru, ale odráží úroveň detailu, která má být pokryta v rámci vzdělávacích kurzů pro základní úroveň. Obsah se zaměřuje na koncepci a techniky testování, které lze použít pro všechny softwarové projekty nezávisle na zvoleném SDLC (software development lifecycle, životní cyklus vývoje softwaru).

## Uspořádání osnov

Součástí učebních osnov je celkem šest kapitol, jejichž obsah může být součástí zkoušky. Nejvyšší úroveň nadpisu pro každou kapitolu uvádí celkovou dobu výuky pro danou kapitolu, časování pro nižší úrovně kapitoly není definováno. Celkem je tak u akreditovaných vzdělávacích kurzů vyžadován rozsah nejméně 1135 minut (18 hodin a 55 minut) rozdělených do šesti kapitol a to takto:

* Kapitola 1: Základy testování (180 minut)
  * Studenti se seznámí se základními principy související s testováním, důvody, proč je testování vyžadováno, a s popisem cílů testování.
  * Studenti porozumí pojmům proces testování, hlavní testovací činnosti a testware.
  * Studenti se seznámí se základními dovednostmi nezbytnými pro testování.
* Kapitola 2: Testování v průběhu životního cyklu vývoje softwaru (130 minut)
  * Studenti porozumí tomu, jak je testování začleněno do různých metodik vývoje.
  * Studenti se seznámí s koncepty přístupů iniciovaných testy a s metodikami DevOps.
  * Studenti se seznámí s různými úrovněmi testů, typy testů a testováním údržby.
* Kapitola 3: Statické testování (80 minut)
  * Studenti se seznámí se základy statického testování, s procesem revizí a s principy předávání zpětné vazby.
* Kapitola 4: Testovací analýza a návrh testů (390 minut)
  * Studenti se naučí aplikovat techniky černé skříňky, bílé skříňky a techniky testování založené na zkušenostech při odvozování testovacích případů z různých softwarových pracovních produktů.
  * Studenti se seznámí s přístupem k testování založeným na spolupráci.
* Kapitola 5: Management testování (335 minut)
  * Studenti se naučí, jak obecně plánovat testy a jak odhadnout pracnost při testování.
  * Studenti se seznámí s tím, jak mohou rizika ovlivnit testování.
  * Studenti se naučí monitorovat a řídit testovací aktivity.
  * Studenti se seznámí s tím, jak konfigurační management podporuje testování.
  * Studenti se naučí reportovat defekty jasným a srozumitelným způsobem.
* Kapitola 6: Testovací nástroje (20 minut)
  * Studenti se naučí klasifikovat nástroje a porozumět rizikům a přínosům automatizace testů.

## Použité zkratky

Následující tabulka uvádí seznam zkratek použitých v těchto osnovách, zároveň je význam zkratky uveden při jejím prvním výskytu. Definici některých zkratek lze také nalézt ve slovníku ISTQB® na adrese [glossary.istqb.org](http://glossary.istqb.org/).

| **Zkratka** | **Význam** | **Český význam** |
| --- | --- | --- |
| ISTQB | International Software Qualifications Board | Mezinárodní výbor pro testování softwaru |
| CTFL | Certified Tester Foundation Level | Certifikovaný tester základní úrovně |
| SDLC | software development lifecycle | životní cyklus vývoje softwaru |
| QA | quality assurance | zajištění kvality |
| QC | quality control | kontrola kvality |
| ATDD | acceptance test driven development | vývoj řízený akceptačními testy |
| BDD | behavior driven development | vývoj řízený chováním |
| DDD | domain driven development | vývoj řízený doménou |
| XP | extreme programming | Extrémní programování |
| FDD | feature driven development | vývoj řízený užitnými vlastnostmi |
| TDD | test driven development | vývoj řízený testy |
| CI | continuous integration | průběžná integrace |
| CD | continuous deployment | průběžné nasazování |
| EP | equivalence partitioning | rozdělení tříd ekvivalence |
| BVA | boundary value analysis | analýza hraničních hodnot |
| API | application programming interface | aplikační programové rozhraní |
| E2E | end-to-end | nepřekládá se, významově jde o testování od začátku do konce |
| DDP | defect density percentage | procento hustoty defektů |
| KPI | key performance indicator | klíčový výkonnostní ukazatel |
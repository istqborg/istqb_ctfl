## Nástroje pro podporu testování

Testovací nástroje podporují a usnadňují mnoho testovacích aktivit. Mezi takové nástroje patří například:

* nástroje pro management testování – zvyšují efektivitu testování usnadněním správy SDLC, požadavků, testů, defektů, konfigurací,
* nástroje pro statické testování – podporují provádění revizí a statické analýzy,
* nástroje pro návrh a implementaci testů – usnadňují vytváření testovacích případů, testovacích dat a testovacích procedur,
* nástroje pro provádění testů a měření jejich pokrytí – usnadňují automatizované provádění testů a měření pokrytí,
* nástroje pro nefunkcionální testování – umožňují provádět nefunkcionální testování, které je obtížné nebo nemožné provést manuálně,
* nástroje DevOps – podporují pipeline v DevOps, sledování pracovních toků, procesy automatizovaného sestavování, CI/CD,
* nástroje pro spolupráci – usnadňují komunikaci,
* nástroje podporující škálovatelnost a standardizaci nasazení (např. virtuální počítače, nástroje pro práci s kontejnery),
* jakýkoli jiný nástroj, který pomáhá při testování (např. tabulkový procesor může být v kontextu testování považován za testovací nástroj).

## Výhody a rizika automatizace testů

Prosté pořízení nástroje není zárukou úspěchu. Každý nový nástroj vyžaduje určitou pracnost pro dosažení reálných a trvalých přínosů (např. na zavedení nástroje, jeho údržbu a školení). Existují také určitá rizika, u kterých je vhodné provést analýzu a zmírnění jejich dopadu.

Mezi možné výhody použití automatizace testů patří:

* Úspora času snížením množství opakované manuální práce (např. provádění regresních testů, opětovné zadávání stejných testovacích dat, porovnávání očekávaných výsledků se skutečnými nebo kontroly kódu dle daného standardu kódování).
* Předcházení lidských chyb díky vyšší konzistenci a opakovatelnosti (např. testy jsou důsledně odvozovány z požadavků, testovací data jsou vytvářena systematicky nebo testy jsou prováděny nástrojem ve stále stejném pořadí se stejnou frekvencí).
* Objektivnější posouzení (např. pokrytí) a provádění opatření, která jsou pro člověka příliš komplikovaná na odvození.
* Snazší přístup k informacím o testování pro podporu managementu testování a reportování testů (např. statistiky, grafy a souhrnná data o průběhu testů, míře defektů a délce provádění testů).
* Zkrácení doby provádění testů vedoucí k dřívější detekci defektů, rychlejší zpětné vazbě a rychlejšímu uvedení na trh.
* Úspora času testerů, který je možno využít na návrh nových, důkladnějších a efektivnějších testů.

Mezi možná rizika použití automatizace testů patří:

* Nerealistická očekávání od daného nástroje (včetně funkcionality a snadnosti použití).
* Nepřesné odhady času, nákladů, úsilí potřebného k zavedení nástroje, udržování testovacích skriptů a změně stávajícího procesu manuálního testování.
* Používání nástroje v situacích, kdy je manuální testování vhodnější.
* Přílišná spoléhání se na nástroj, např. ve smyslu ignorování potřeby kritického myšlení člověka.
* Závislost na dodavateli nástroje, který může ukončit činnost, přestat vyvíjet nástroj, prodat nástroj jinému dodavateli nebo poskytovat nedostatečnou podporu (např. reakce na dotazy, upgrady a opravy defektů).
* Používání open-source nástroje, jehož vývoj může být zastaven nebo jehož vnitřní komponenty mohou vyžadovat poměrně časté aktualizace a další vývoj.
* Nekompatibilita technologie automatizace testování s technologiemi pro vývoj.
* Výběr nevhodného nástroje, který nesplňuje regulatorní požadavky a/nebo bezpečnostní normy.
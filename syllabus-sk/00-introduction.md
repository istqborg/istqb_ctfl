# Úvod

## Účel učebných osnov 

Tieto učebné osnovy tvoria základ pre medzinárodnú kvalifikáciu testovania softvéru základnej úrovne. ISTQB® poskytuje tieto učebné osnovy nasledovne: 

1.	Členským výborom, pre preklad do daného národného jazyka a za účelom akreditácie poskytovateľov školení. Členské výbory môžu prispôsobiť osnovy konkrétnym potrebám svojho jazyka a pridať odkazy na lokálne publikácie.
2.	Certifikačným autoritám, za účelom vytvorenia skúškových otázok v národnom jazyku prispôsobených študijným cieľom pre tieto osnovy.
3.	Poskytovateľom školení, k príprave výukových kurzov a stanoveniu vhodných výukových metód.
4.	Záujemcom o certifikáciu, za účelom prípravy na certifikačnú skúšku, a to buď ako súčasť výukového kurzu alebo na samostatnú prípravu.
5.	Medzinárodnej komunite softvérových a systémových inžinierov, za účelom podpory profesie testovania softvéru a systémov, a tiež ako zdroj pre knihy a články.

## Certifikovaný tester základnej úrovne pre testovanie softvéru

Táto úroveň je určená každému, kto sa podieľa na testovaní softvéru. Patria sem ľudia v rolách testerov, analytikov testovania, špecialistov v oblasti testovania, konzultantov, manažérov testovania, softvérových vývojárov alebo iných členov tímov. Základná úroveň je tiež vhodná pre každého, kto chce získať základné znalosti v oblasti testovania softvéru, napríklad pre vlastníkov produktov (product owners), projektových manažérov, manažérov kvality, manažérov vývoja softvéru, biznis analytikov, IT riaditeľov a konzultantov na úrovni manažmentu. Získanie certifikátu základnej úrovne oprávňuje jeho držiteľa k certifikáciám vyšších úrovní v oblasti testovania softvéru.

## Kariérna cesta pre testerov

Program ISTQB® podporuje odborníkov v oblasti testovania na všetkých úrovniach ich kariérneho rozvoja a ponúka rozvoj znalostí ako do šírky, tak do hĺbky. Jednotlivci, ktorí získali certifikáciu ISTQB® základnej úrovne, môžu mať tiež záujem o pokročilé úrovne (analytik testovania, technický analytik testovania a manažér testovania) a následne o expertné úrovne (manažment testovania alebo zlepšovanie testovacieho procesu). Každý, kto chce rozvíjať zručnosti pre testovanie v agilnom prostredí, môže zvážiť certifikáciu Agile Technical Tester alebo Agile Test Leadership at Scale. ISTQB® tiež ponúka v rámci kariérnej cesty označovanej Specialist detailný pohľad do oblastí, v ktorých sú vyžadované špecifické prístupy k testovaniu a špecifické testovacie činnosti (napr. automatizácia testovania, testovanie AI, testovanie založené na modeloch, testovanie mobilných aplikácií) alebo ktoré súvisia s konkrétnymi testovacími oblasťami (napr. testovanie výkonu, testovanie použiteľnosti, akceptačné testovanie, bezpečnostné testovanie), prípadne kde je nevyhnutné mať špeciálne priemyselné know-how (napr. automobilový priemysel alebo hry). Aktuálne informácie o certifikáciách testerov podľa schémy ISTQB® možno nájsť na stránkach [www.castb.org](http://www.castb.org/) alebo [www.istqb.org](http://www.istqb.org/).

## Profesijné ciele

V tejto časti je uvedených 14 profesijných cieľov, ktoré by mal spĺňať každý, kto dosiahol certifikáciu základnej úrovne. Certifikovaný tester základnej úrovne dokáže:

FL-BO1		Chápať, čo je testovanie a prečo je prospešné.  
FL-BO2		Chápať základné koncepty testovania softvéru.  
FL-BO3		Určiť prístup k testovaniu a činnosti, ktoré majú byť vykonané v závislosti od kontextu.  
FL-BO4		Posúdiť a zlepšiť kvalitu dokumentácie.  
FL-BO5		Zvýšiť efektivitu a účinnosť testovania.  
FL-BO6		Zladiť proces testovania so životným cyklom vývoja softvéru.  
FL-BO7		Rozumieť princípom manažmentu testovania.  
FL-BO8		Písať jasné a zrozumiteľné reporty o defekte a vedieť ich komunikovať.  
FL-BO9		Chápať faktory, ktoré ovplyvňujú priority a náročnosť činností súvisiacich s testovaním.  
FL-BO10		Pracovať ako súčasť multifunkčného tímu.  
FL-BO11		Rozumieť rizikám a prínosom automatizácie testov.  
FL-BO12		Identifikovať nevyhnutné zručnosti potrebné na testovanie.  
FL-BO13		Chápať vplyv rizík na testovanie.  
FL-BO14		Efektívne reportovať o postupe a kvalite testovania.  

## Preskúmateľné študijné ciele a kognitívne úrovne znalostí 

Študijné ciele sú odvodené od profesijných cieľov a sú použité k vytváraniu certifikačných skúšok. Vo všeobecnosti je všetok obsah kapitol 1-6 v týchto osnovách preskúmateľný na úrovni K1. To znamená, že kandidát môže byť požiadaný, aby určil, zapamätal si alebo si vybavil kľúčové slovo alebo koncept z niektorej zo šiestich kapitol týchto osnov. Úrovne znalostí konkrétnych študijných cieľov sú uvedené na začiatku každej kapitoly a sú klasifikované nasledovne: 

*	K1: Zapamätať si
*	K2: Pochopiť
*	K3: Použiť

Na začiatku každej kapitoly (tesne pod názvom kapitoly) je uvedený zoznam kľúčových slov. Všetky uvedené kľúčové slová je nutné si zapamätať (K1), a to aj v prípade, že nie sú výslovne uvedené v študijných cieľoch. Viac informácií o klasifikácii úrovní znalostí vrátane príkladov možno nájsť v prílohe A. 

## Certifikačná skúška základnej úrovne 

Skúška pre získanie certifikátu z modulu Certifikovaný Tester Základná Úroveň je založená na týchto učebných osnovách. Odpovede na jednotlivé otázky pri certifikačnej skúške môžu vyžadovať znalosti z rôznych kapitol. Všetky časti týchto osnov môžu byť predmetom certifikačnej skúšky (okrem úvodu a príloh). Normy, knihy a iné osnovy ISTQB® sú uvedené ako odkazy (pozri kapitolu 7), ale ich obsah nie je súčasťou skúšky s výnimkou toho, čo je z nich priamo zahrnuté v týchto osnovách. Viac informácií je možné nájsť v dokumente Štruktúry a pravidlá skúšok základnej úrovne 
(v anglickom jazyku dostupné ako Foundation Level Examination Structures and Rules). 

## Akreditácia 

Členský výbor ISTQB® môže akreditovať poskytovateľa školení, ktorého študijné materiály zodpovedajú týmto učebným osnovám. Pokyny pre akreditáciu by mali poskytovatelia školení dostať od daného členského výboru alebo orgánu, ktorý akreditáciu vykonáva. Akreditovaný kurz je následne uznaný za vyhovujúci týmto osnovám a je doň možné priamo začleniť certifikačnú skúšku ISTQB®. Pokyny pre akreditáciu týchto učebných osnov sa riadia všeobecnými akreditačnými pokynmi zverejnenými príslušnou pracovnou skupinou ISTQB® (v anglickom jazyku dostupné ako Accreditation Guidelines).

## Využitie noriem 

V týchto učebných osnovách sú uvedené odkazy na rôzne normy (napr. normy IEEE alebo ISO). Informácie v týchto normách môžu byť citované priamo (napr. norma ISO 25010 pri definícii kvalitatívnych charakteristík) alebo poskytujú prípadnému čitateľovi zdroj ďalších informácií. Samotné normy však nie sú predmetom skúšky. Viac informácií možno nájsť v kapitole 7.

## Zaistenie aktuálnosti

Softvérový priemysel sa dynamicky mení. Aby bolo možné sa s týmito zmenami vysporiadať a poskytnúť zainteresovaným stranám prístup k relevantným a aktuálnym informáciám, vytvorili pracovné skupiny ISTQB® na webových stránkach [www.istqb.org](http://www.istqb.org/) odkazy, ktoré vedú na podpornú dokumentáciu a zmeny noriem. Znalosť týchto informácií nie je pri skúške základnej úrovne vyžadovaná.

## Úroveň detailu 

Úroveň detailu v týchto osnovách umožňuje vykonávať kurzy a skúšky v medzinárodne porovnateľnom rozsahu. Preto sa osnovy skladajú z:

*	všeobecných cieľov výučby popisujúcich zámer základnej úrovne
*	zoznamu pojmov (kľúčových slov), ktoré si študenti musia byť schopní vybaviť
*	študijných cieľov pre každú oblasť znalostí popisujúcich výsledok učenia, ktoré sa má dosiahnuť
*	popisu kľúčových konceptov vrátane odkazov na uznávané zdroje.

Obsahom osnov nie je vyčerpávajúci popis všetkých znalostí v oblasti testovania softvéru, ale odráža úroveň detailu, ktorá má byť pokrytá v rámci vzdelávacích kurzov pre základnú úroveň. Obsah sa zameriava na koncepciu a techniky testovania, ktoré je možné použiť pre všetky softvérové projekty nezávisle na zvolenom SDLC (software development lifecycle, životný cyklus vývoja softvéru).


## Usporiadanie osnov


Súčasťou učebných osnov je celkom šesť kapitol, ktorých obsah môže byť súčasťou skúšky. Najvyššia úroveň nadpisu pre každú kapitolu uvádza celkovú dobu výučby pre danú kapitolu, časovanie pre nižšie úrovne kapitoly nie je definované. Celkom je tak pri akreditovaných vzdelávacích kurzoch vyžadovaný rozsah najmenej 1135 minút (18 hodín a 55 minút) rozdelených do šiestich kapitol a to takto:

*	Kapitola 1: Základy testovania (180 minút)
  *	Študenti sa zoznámia so základnými princípmi súvisiacimi s testovaním, dôvodmi, prečo je testovanie vyžadované, a s popisom cieľov testovania.
  *	Študenti porozumejú pojmom proces testovania, hlavné testovacie činnosti a testvér.
  *	Študenti sa zoznámia so základnými zručnosťami potrebnými na testovanie.
*	Kapitola 2: Testovanie v priebehu životného cyklu vývoja softvéru (130 minút)
  *	Študenti porozumejú tomu, ako je testovanie začlenené do rôznych metodík vývoja.
  *	Študenti sa zoznámia s konceptmi prístupov iniciovaných testami (test-first) a s metodikami DevOps.
  *	Študenti sa zoznámia s rôznymi úrovňami testov, typmi testovania a testovaním počas údržby.
*	Kapitola 3: Statické testovanie (80 minút)
  *	Študenti sa zoznámia so základmi statického testovania, s procesom spätnej väzby a revízie.
*	Kapitola 4: Testovacia analýza a návrh testov (390 minút)
  *	Študenti sa naučia aplikovať techniky čiernej skrinky, bielej skrinky a techniky testovania založené na skúsenostiach pri odvodzovaní testovacích prípadov z rôznych softvérových pracovných produktov.
  *	Študenti sa zoznámia s prístupom k testovaniu založeným na spolupráci.
*	Kapitola 5: Manažment testovania (335 minút)
  *	Študenti sa naučia, ako všeobecne plánovať testy a ako odhadnúť úsilie potrebné na testovanie.
  *	Študenti sa zoznámia s tým, ako môžu riziká ovplyvniť testovanie.
  *	Študenti sa naučia monitorovať a riadiť testovacie aktivity.
  *	Študenti sa zoznámia s tým, ako konfiguračný manažment podporuje testovanie.
  *	Študenti sa naučia reportovať defekty jasným a zrozumiteľným spôsobom.
*	Kapitola 6: Testovacie nástroje (20 minút)
  *	Študenti sa naučia klasifikovať nástroje a porozumieť rizikám a prínosom automatizácie testovania.

## Použité skratky
Nasledujúca tabuľka uvádza zoznam skratiek použitých v týchto osnovách, zároveň je význam skratky uvedený pri jej prvom výskyte. Definíciu niektorých skratiek je možné nájsť aj v slovníku ISTQB® na adrese [glossary.istqb.org](http://glossary.istqb.org/).

| **Skratka** | **Význam** | **Slovenský význam** |
| --- | --- | --- |
| ISTQB | International Software Qualifications Board | Medzinárodný výbor pre testovanie softvéru |
| CTFL | Certified Tester Foundation Level | Certifikovaný tester základnej úrovne |
| SDLC | software development lifecycle | životný cyklus vývoja softvéru |
| QA | quality assurance | zabezpečenie kvality |
| QC | quality control | kontrola kvality |
| ATDD | acceptance test driven development | vývoj riadený akceptačnými testami |
| BDD | behavior driven development | vývoj riadený správaním |
| DDD | domain driven development | vývoj riadený doménou |
| XP | extreme programming | Extrémne programovanie  |
| FDD | feature driven development | vývoj riadený funkcionalitou (FDD - Feature-driven development) |
| TDD | test driven development | vývoj riadený testami |
| CI | continuous integration | priebežná integrácia |
| CD | continuous deployment | priebežné nasadzovanie |
| EP | equivalence partitioning | rozdelenie na triedy ekvivalencie |
| BVA | boundary value analysis | analýza hraničných hodnôt |
| API | application programming interface | aplikačné programové rozhranie (API) |
| E2E | end-to-end | neprekladá sa, významovo ide o testovanie od začiatku do konca |
| DDP | defect density percentage | hustota defektov vyjadrená v percentách (podiel všetkých defektov na jednotku veľkosti objektu) |
| KPI | key performance indicator | kľúčový výkonnostný ukazovateľ (KPI) |